#Armenian
1
ՄԱՐԴՈՒ ԻՐԱՎՈՒՆՔՆԵՐԻ ՀԱՄԸՆԴՀԱՆՈՒՐ ՀՌՉԱԿԱԳԻՐ*
Ընդունված և հռչակված Ընդհանուր վեհաժողովի
1948 թ. դեկտեմբերի 10-ի 217 A (III) բանաձևով
Նախաբան
Նկատի առնելով, որ մարդկային ընտանիքի բոլոր անդամներին ներհատուկ
արժանապատվության և հավասար ու անօտարելի իրավունքների ճանաչումն աշխարհում
ազատության, արդարության և խաղաղության հիմքն է,
նկատի առնելով, որ մարդու իրավունքների անտեսումն ու դրանց նկատմամբ
արհամարհանքը հանգեցրել են մարդկության խիղճը վրդովող բարբարոսական
գործողությունների, և որպես մարդկության վեհ նպատակ հռչակված է այնպիսի աշխարհի
ստեղծումը, որտեղ մարդիկ կվայելեն խոսքի և համոզմունքի ազատություն և զերծ կլինեն
վախից ու կարիքից,
նկատի առնելով, որ կարևոր է իրավական պետության կողմից մարդու
իրավունքների պաշտպանությունը, որպեսզի մարդը հարկադրված չլինի դիմելու
բռնակալության ու ճնշման դեմ ապստամբության՝ որպես վերջին միջոցի,
նկատի առնելով ազգերի միջև բարեկամական հարաբերությունների զարգացումը
խթանելու կարևորությունը,
նկատի առնելով, որ Միավորված ազգերի կազմակերպության ժողովուրդները
Կանոնադրության մեջ վերահաստատել են իրենց հավատը մարդու հիմնարար
իրավունքների, անհատի արժանապատվության ու արժեքի և տղամարդու ու կնոջ
իրավահավասարության նկատմամբ և վճռել են քաջալերել սոցիալական առաջընթացն ու
կենսամակարդակի բարելավումն առավել ազատության պայմաններում,
նկատի առնելով, որ անդամ պետությունները պարտավորվել են, Միավորված
ազգերի կազմակերպության հետ համագործակցելով, հասնել մարդու իրավունքների և
հիմնարար ազատությունների նկատմամբ համընդհանուր հարգանքի ու դրանց
պահպանման քաջալերմանը,
նկատի առնելով, որ այդ իրավունքների ու ազատությունների ընդհանուր ըմբռնումը
վիթխարի նշանակություն ունի այս պարտավորության լիակատար իրականացման
համար՝
Ընդհանուր վեհաժողովը հռչակում է Մարդու իրավունքների համընդհանուր
հռչակագիրը՝ որպես բոլոր ժողովուրդների ու ազգերի կողմից նվաճվելիք ընդհանուր մի
չափանիշ, որպեսզի յուրաքանչյուր անհատ և հասարակության ամեն մի մարմին,
մշտապես մտապահելով սույն Հռչակագիրը, ձգտի ուսման ու կրթության միջոցով
քաջալերել հարգանքն այս իրավունքների ու ազատությունների նկատմամբ և ազգային ու
միջազգային առաջադիմական միջոցառումներով ապահովել դրանց համընդհանուր և
արդյունավետ ճանաչումն ու պահպանումը ինչպես անդամ պետությունների
ժողովուրդների, այնպես էլ դրանց իրավազորության ներքո գտնվող տարածքների
ժողովուրդների կողմից:

* Պաշտոնական թարգմանություն
2
Հոդված 1
Բոլոր մարդիկ ծնվում են ազատ ու հավասար՝ իրենց արժանապատվությամբ և
իրավունքներով: Նրանք օժտված են բանականությամբ ու խղճով և պարտավոր են
միմյանց վերաբերվել եղբայրության ոգով:
Հոդված 2
 1. Յուրաքանչյուր ոք ունի սույն Հռչակագրում ամրագրված բոլոր իրավունքներն ու
ազատությունները՝ առանց որևէ տարբերակման այնպիսի հիմքերով, ինչպիսիք են ռասան,
մաշկի գույնը, սեռը, լեզուն, կրոնը, քաղաքական կամ այլ համոզմունքը, ազգային կամ
սոցիալական ծագումը, գույքային դրությունը, ծնունդը կամ այլ կարգավիճակ:
 2. Ավելին, չպետք է կատարվի որևէ տարբերակում՝ ելնելով այն երկրի կամ
տարածքի քաղաքական, իրավական կամ միջազգային կարգավիճակից, որին
պատկանում է անձը, լինի այն անկախ, խնամարկյալ, ոչ ինքնավար կամ
ինքնիշխանության որևէ այլ սահմանափակումով:
Հոդված 3
Յուրաքանչյուր ոք ունի կյանքի, ազատության և անձի անձեռնմխելիության
իրավունք:
Հոդված 4
Ոչ ոք չպետք է պահվի ստրկության կամ կախյալ վիճակում. ստրկությունը և
ստրկավաճառությունը, իրենց բոլոր դրսևորումներով, արգելվում են:
Հոդված 5
Ոչ ոք չպետք է ենթարկվի խոշտանգման կամ դաժան, անմարդկային, նվաստացնող
վերաբերմունքի կամ պատժի:
Հոդված 6
Յուրաքանչյուր ոք ամենուր իրավունք ունի ճանաչվելու որպես իրավասուբյեկտ:
Հոդված 7
Բոլորը հավասար են օրենքի առջև և, առանց որևէ խտրականության, ունեն
օրենքով հավասար պաշտպանվածության իրավունք: Բոլորն ունեն սույն Հռչակագիրը
խախտող ցանկացած խտրականությունից և նման խտրականության ցանկացած
հրահրումից հավասար պաշտպանության իրավունք:
Հոդված 8
Յուրաքանչյուր ոք, սահմանադրությամբ կամ օրենքով իրեն վերապահված
հիմնարար իրավունքների խախտման դեպքում, ունի ներպետական իրավասու
ատյանների կողմից արդյունավետ պաշտպանության իրավունք: 
3
Հոդված 9
Ոչ ոք չպետք է ենթարկվի կամայական ձերբակալման, կալանքի կամ արտաքսման:
Հոդված 10
Յուրաքանչյուր ոք, իր իրավունքների և պարտականությունների սահմանման և
իրեն ներկայացված ցանկացած քրեական մեղադրանքի դեպքում, ունի լիակատար
հավասարության պայմաններում անկախ և անկողմնակալ դատարանի կողմից
արդարացի ու հրապարակային դատաքննության իրավունք:
Հոդված 11
1. Քրեական հանցագործության համար մեղադրվող յուրաքանչյուր ոք իրավունք
ունի համարվելու անմեղ, քանի դեռ նրա մեղավորությունն ապացուցված չէ ըստ օրենքի,
հրապարակային դատաքննությամբ, որի ժամանակ նա ունեցել է իր պաշտպանության
համար անհրաժեշտ բոլոր երաշխիքները:
 2. Ոչ ոք չպետք է մեղավոր ճանաչվի որևէ քրեական հանցագործության համար՝
կապված ցանկացած գործողության կամ անգործության հետ, որը, կատարման պահին
գործող ներպետական կամ միջազգային իրավունքի համաձայն, քրեական
հանցագործություն չի համարվել: Չի կարող նաև կիրառվել ավելի ծանր պատիժ, քան այն,
որը կիրառելի է եղել քրեական հանցագործության կատարման պահին:
Հոդված 12
Ոչ ոք չպետք է ենթարկվի իր անձնական կյանքի, ընտանիքի, բնակարանի կամ
նամակագրության նկատմամբ կամայական միջամտության, ինչպես նաև՝ որևէ
ոտնձգության իր պատվի ու հեղինակության նկատմամբ: Յուրաքանչյուր ոք ունի նման
միջամտությունից կամ ոտձգությունից օրենքով պաշտպանվելու իրավունք:
Հոդված 13
 1. Յուրաքանչյուր ոք ունի տվյալ պետության սահմաններում ազատ
տեղաշարժվելու և բնակավայր ընտրելու իրավունք:
 2. Յուրաքանչյուր ոք ունի ցանկացած, այդ թվում՝ սեփական երկրից մեկնելու և իր
երկիրը վերադառնալու իրավունք:
Հոդված 14
1. Յուրաքանչյուր ոք ունի հետապնդումից այլ երկրներում ապաստան հայցելու և
դրանից օգտվելու իրավունք:
 2. Այս իրավունքը չի կարող վկայակոչվել ոչ քաղաքական հանցագործությունների
կամ Միավորված ազգերի կազմակերպության նպատակներին ու սկզբունքներին
հակասող արարքների կապակցությամբ հետապնդման դեպքում:
Հոդված 15
1. Յուրաքանչյուր ոք ունի քաղաքացիության իրավունք:
2. Ոչ ոք չպետք է կամայականորեն զրկվի իր քաղաքացիությունից կամ իր
քաղաքացիությունը փոխելու իրավունքից: 
4
Հոդված 16
 1. Չափահաս տղամարդիկ ու կանայք, առանց ռասայական, ազգային կամ
կրոնական որևէ սահմանափակման, իրավունք ունեն ամուսնանալ և ընտանիք կազմել:
Նրանք հավասար իրավունքներ ունեն ամուսնանալիս, ամուսնության ընթացքում և
ամուսնալուծվելիս:
 2. Ամուսնությունը կարող է կայանալ միայն ամուսնացողների ազատ ու լիակատար
համաձայնության դեպքում:
 3. Ընտանիքը հասարակության բնականոն ու հիմնարար խմբային միավորն է և
ունի հասարակության ու պետության կողմից պաշտպանության իրավունք:
Հոդված 17
 1. Յուրաքանչյուր ոք ունի ինչպես միանձնյա, այնպես էլ ուրիշների հետ համատեղ
սեփականություն ունենալու իրավունք:
 2. Ոչ ոք չպետք է կամայականորեն զրկվի իր սեփականությունից:
Հոդված 18
Յուրաքանչյուր ոք ունի մտքի, խղճի ու կրոնի ազատության իրավունք. այս
իրավունքը ներառում է իր կրոնը կամ համոզմունքը փոխելու ազատություն և միանձնյա
կամ այլոց հետ համատեղ և հրապարակավ կամ մասնավոր կարգով իր կրոնը կամ
համոզմունքը քարոզելու, արարողությունների, պաշտամունքի և ծեսերի միջոցով
արտահայտելու ազատություն:
Հոդված 19
Յուրաքանչյուր ոք ունի կարծիք ունենալու և այն ազատորեն արտահայտելու
իրավունք. այս իրավունքը ներառում է կարծիքներին, առանց միջամտության,
հավատարիմ մնալու, անկախ պետական սահմաններից և ցանկացած միջոցով
տեղեկատվություն ու գաղափարներ փնտրելու, ստանալու և տարածելու ազատությունը:
Հոդված 20
 1. Յուրաքանչյուր ոք ունի խաղաղ հավաքների ու միավորումներ կազմելու
իրավունք:
 2. Ոչ ոքի չի կարող հարկադրվել անդամակցելու որևէ միավորման:
Հոդված 21
 1. Յուրաքանչյուր ոք ունի իր երկրի կառավարմանը մասնակցելու իրավունք՝
անմիջականորեն կամ ազատորեն ընտրված ներկայացուցիչների միջոցով:
 2. Յուրաքնչյուր ոք ունի իր երկրում պետական ծառայության մտնելու հավասար
հնարավորության իրավունք:
 3. Ժողովրդի կամքը պետք է լինի կառավարության իշխանության հիմքը. այն պետք
է արտահայտվի պարբերական և իրական ընտրություններում, որոնք պետք է անցկացվեն
համընդհանուր և հավասար ընտրական իրավունքի հիման վրա, գաղտնի քվեարկության
ազատությունն ապահովող այլ հավասարարժեք ընթացակարգերի միջոցով: 
5
Հոդված 22
Յուրաքանչյուր ոք, որպես հասարակության անդամ, ունի սոցիալական
ապահովության իրավունք և, ազգային ջանքերի ու միջազգային համագործակցության
միջոցով, ինչպես նաև՝ յուրաքանչյուր պետության կազմակերպմանն ու ռեսուրսներին
համապատասխան օգտվում է իր արժանապատվության և իր անձի ազատ զարգացման
համար անհրաժեշտ տնտեսական, սոցիալական ու մշակութային իրավունքներից:
Հոդված 23
 1. Յուրաքանչյուր ոք ունի աշխատանքի ազատ ընտրության, արդար ու
նպաստավոր աշխատանքային պայմանների ու գործազրկությունից պաշտպանվածության
իրավունք:
 2. Յուրաքանչյուր ոք ունի հավասար աշխատանքի դիմաց հավասար
վարձատրության իրավունք՝ առանց որևէ խտրականության:
 3. Յուրաքանչյուր աշխատող ունի իր և իր ընտանիքի համար մարդկային
արժանապատվությանը հարիր գոյություն ապահովող արդար ու նպաստավոր
վարձատրության և, անհրաժեշտության դեպքում, այն սոցիալական ապահովության այլ
միջոցներով լրացնելու իրավունք:
 4. Յուրաքանչյուր ոք ունի արհեստակցական միություններ ստեղծելու և դրանց
անդամակցելու իրավունք՝ հանուն իր շահերի պաշտպանության:
Հոդված 24
Յուրաքանչյուր ոք ունի հանգստի ու ժամանցի, այդ թվում՝ աշխատանքային
ժամերի ողջամիտ սահմանափակման և վճարովի պարբերական արձակուրդների
իրավունք:
Հոդված 25
 1. Յուրաքանչյուր ոք ունի իր և իր ընտանիքի առողջության ու բարեկեցության
համար բավարար կենսամակարդակի, այդ թվում՝ սննդի, հագուստի, բնակարանի և
առողջապահության ու սոցիալական անհրաժեշտ ծառայությունների իրավունք, ինչպես
նաև ապահովության իրավունք՝ գործազրկության, հիվանդության, հաշմանդամության,
այրիանալու, ծերության կամ իր կամքից անկախ հանգամանքներում գոյության այլ
միջոցներից զրկվելու դեպքում:
 2. Մայրությունն ու մանկությունը հատուկ հոգածության և օժանդակության
իրավունք ունեն: Ամուսնության մեջ կամ դրանից դուրս ծնված բոլոր երեխաներն օգտվում
են սոցիալական միևնույն պաշտպանությունից:
Հոդված 26
 1. Յուրաքանչյուր ոք ունի կրթության իրավունք: Կրթությունը, առնվազն
տարրական և հիմնական փուլերում, անվճար է: Տարրական կրթությունը պարտադիր է:
Տեխնիկական և մասնագիտական կրթությունը պետք է լինի հանրամատչելի, իսկ
բարձրագույն կրթությունը՝ հավասարապես մատչելի բոլորի համար՝ ըստ յուրաքանչյուրի
ընդունակությունների:
 2. Կրթությունը պետք է նպատակաուղղված լինի անձի լիարժեք զարգացմանը և
մարդու իրավունքների ու հիմնարար ազատությունների նկատմամբ հարգանքի
ամրապնդմանը: Այն պետք է նպաստի բոլոր ազգերի, ռասայական կամ կրոնական
6
խմբերի միջև փոխըմբռնմանը, հանդուժողականությանն ու բարեկամությանը, էլ ավելի
նպաստի Միավորված ազգերի կազմակերպության խաղաղապահ գործունեությանը:
 3. Ծնողներն ունեն իրենց երեխաների համար կրթության տեսակն ընտրելու
առաջնային իրավունք:
Հոդված 27
1. Յուրաքանչյուր ոք ունի հասարակության մշակութային կյանքին ազատորեն
մասնակցելու, արվեստից բավականություն ստանալու և գիտական առաջընթացից և դրա
բարիքներից օգտվելու իրավունք:
 2. Յուրաքանչյուր ոք ունի իր հեղինակած ցանկացած գիտական, գրական կամ
գեղարվեստական ստեղծագործությունից գոյացող բարոյական և նյութական շահերի
պաշտպանության իրավունք:
Հոդված 28
Յուրաքանչյուր ոք ունի սոցիալական և միջազգային այնպիսի կարգի իրավունք,
որում լիովին իրագործելի են սույն Հռչակագրում շարադրված իրավունքներն ու
ազատությունները:
Հոդված 29
 1. Յուրաքանչյուր ոք պարտականություններ ունի այն համայնքի առջև, որտեղ և
միայն հնարավոր է նրա անձի ազատ ու լիարժեք զարգացումը:
 2. Իր իրավունքներն ու ազատությունները իրականացնելիս յուրաքանչյուր ոք
ենթակա է միմիայն այնպիսի սահմանափակումների, որոնք սահմանված են օրենքով՝
բացառապես ուրիշների իրավունքների և ազատությունների պատշաճ ճանաչումն ու
հարգանքը երաշխավորելու և ժողովրդավարական հասարակությունում
բարոյականության, հասարակական կարգի և ընդհանուր բարեկեցության արդարացի
պահանջներն ապահովելու նպատակով:
 3. Այս իրավունքների և ազատությունների իրականացումը ոչ մի դեպքում չպետք է
հակասի Միավորված ազգերի կազմակերպության նպատակներին ու սկզբունքներին:
Հոդված 30
Սույն Հռչակագրում ոչինչ չի կարող մեկնաբանվել որպես որևէ պետության,
մարդկանց խմբի կամ առանձին անհատների ընձեռված իրավունք՝ զբաղվելու այնպիսի
գործունեությամբ կամ կատարելու այնպիսի արարք, որը նպատակաուղղված լինի սույն
Հռչակագրում շարադրված իրավունքների և ազատությունների ոչնչացմանը: 